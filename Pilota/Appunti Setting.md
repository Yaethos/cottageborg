# Pagina 1 (atmos)
Notte. 
Foresta.
La luna splende alta nel cielo, perfettamente circolare per la quarta notte di fila. I saggi del villaggio sono interdetti, alcuni leggono un monito in questa perenne Luna Piena, altri invece un propizio segnale.
Pulisci il sangue dal Chiodo e ti guardi attorno, provando a percepire gli odori e i suoni della foresta.
Il sonar di un pipistrello, Nord-Ovest, circa venti minuti di camminata.
Una bacca che cade da un albero a Sud. Non senti nessuno spiraglio di vento. Probabilmente un improvviso cambio di peso nel ramo ne ha provocato la caduta.
Inizi a camminare verso Nord, verso il Confine Lupesco.

Le scarpe isolano poco dal terreno, ormai freddo per il veloce cambio di stagione. Le prime foglie stanno già diventando dorate, e il verde lascia spazio alle Nuvole Nere. Il metereologo di Muridia preannuncia un Autunno particolarmente rigido, previsione che è già stata presa in carico dal Tesoriere.

Ti fai strada tra i colossali Alberi, probabilmente gli stessi che hanno accompagnato gli antenati della Grande Specie in tempi ormai dimenticati o corrotti. Sei ormai al limite della foresta quando, ad un tratto, un suono.
Ti giri.
Muso e petto bianco. Grossi ciuffi di pelo. Zampe nere.
Una Volpe, a circa 30 Code da dove ti trovi.
Non hai tempo per pensare.
Inizi a correre disperatamente, il Chiodo rimbalza ritmicamente sulla tua schiena, minacciando di perforarti un tallone nel mentre. 
Pochi individui sono usciti vivi da uno scontro a singolar tenzone contro una Volpe, e di sicuro non è tua intenzione provare ad aggiungere il tuo nome alla lista.
Senti il fiato della bestia avvicinarsi, il suono secco degli affanni reso meno intenso dal freddo nell'aria.
L'odore dei feromoni si fa sempre più forte, non conosci bene questa zona ma sai per certo che il Confine Lupesco non si può trovare distante.
Con i denti della Volpe a portata di Chiodo, ti disperi in un ultimo scatto che ti porta a inciampare rovinosamente a terra. Il Chiodo si separa dal fodero, il contenuto della borsa si rovescia e fugge sotto esili ciuffi d'erba.
Stai immobile per qualche attimo, l'immobilità tonica l'ultima linea difensiva contro la Bestia.
Ma poi niente.
Ti giri lentamente, sicuro di vedere la Volpe con un grosso ghigno sulla faccia. Ma la trovi invece qualche Coda un po' più in là, con il capo chino sul terreno, ad annusare tutta indaffarata qualche ciuffo d'erba.
Dopo qualche secondo alza il suo sguardo per incontrare il tuo e, sotto la luce della Luna, la creatura assume un aspetto spettrale, quasi evanescente. Non ne hai mai vista una così da vicino. In un momento che sfugge al ritmico scandire del tempo, gli occhi della Volpe sembrano comunicare concetti impossibili, ben più potenti di quello che il mero linguaggio può sperare di descrivere. 
Il tempo ricomincia a fluire, annunciato da un rumore che riecheggia dalla foresta. Un orecchio della Volpe scatta in quella direzione, un segnale che precede il movimento dello sguardo nella stessa direzione. 
Dopo qualche secondo gli occhi canini ricadono su di te, infondendo un attimo di panico. La Volpe mostra i denti e fa qualche passo all'indietro, prima di girarsi e iniziare a correre di nuovo verso la Foresta.
Il Confine Lupesco non sempre funziona contro le Volpi. Ogni anno ce n'è qualcuna che riesce a capire il trucco. Per fortuna però questa Volpe era particolarmente ottusa.
Ti rialzi, raccogli i tuoi oggetti e ti scrolli la terra di dosso. La zampa destra è rimasta lievemente ferita durante la caduta ma sicuramente è una ferita che preferisci al trovarti all'interno dello stomaco di una Volpe. 
Dopo qualche respiro profondo inizi a zampettare verso il passaggio sotterraneo qua vicino, una linea di collegamento diretta per Muridia, Capitale del Regno dei Topi.

# Pagina 2 (Muridia)
Bentornati a Muridia, la Grande Capitale! Come ben sapete questo tronco cavo sotterraneo ha funzionato da nodo vitale del nostro Impero per generazioni e generazioni, da quando il Grande Psicharpax l'ha trovato per primo.
Qua dentro potete osservare la possenza dell'Impero, a partire dalle Scorte Imperiali per finire alla leggendaria Guardia.
Siamo l'unica specie ad avere un Impero così sviluppato, e ciò ci rende di certo una forza temibile e rispettata. Certo, abbiamo avuto qualche disguido con i Rospi in passato, e le Volpi ogni tanto riescono ad oltrepassare il Confine Lupesco, ma niente che la Guardia non possa risolvere.
A proposito di Guardia, ho sentito che durante l'ultima spedizione sono riusciti a trovare un'altra Reliquia, che emozione! Mi chiedo chi di loro avrà il privilegio di tenerla!
Ma comunque, poche chiacchiere. Portate il bottino alle Scorte, come sapete la Regina è preoccupata per l'inverno, meglio non farla aspettare troppo!


# Pagina 3 (Cottage)
Ma ovviamente Muridia è solo una parte (la più importante se volete la mia opinione) di questo Mondo, che si estende in lungo e in largo. Muridia si trova qui, in un tronco cavo sotterraneo. 
Ad Sud-Est si trova lo Stagno, dove vive la maggior parte delle tribù dei Rospi. Ci avventuriamo raramente là per via delle ripercussioni diplomatiche dell'ultima guerra.
A Nord abbiamo la Foresta, non sappiamo esattamente per quanto si estenda ma non può essere più grande di 3 giorni di viaggio, il mondo prima o poi dovrà pur finire! La Foresta è la casa degli Spiriti e di altre creature malvagie, quindi assicuratevi di essere ben preparati!
A Sud c'è la criptica Fortezza, ci siamo stati poche volte per via del gigante che abita là dentro, ma ogni missione ha portato indietro risorse e oggetti peculiari.
Infine ad Ovest si trovano i Saggi, razze di animali che vivono molto più a lungo di noi. Sembrano conoscere tantissime cose sul mondo ma raramente si decidono a parlare con noi.

# Pagina 4 (Squadra e Missione)
In quanto allievi dell'Accademia Militare il vostro obiettivo da quattro inverni è stato uno solo: **ENTRARE NELLA GUARDIA.**
La Guardia è l'assoluta cima, il paradiso per ogni buon Topo Militare che voglia servire i Topi Comuni. 
Voi tre vi siete distinti lodevolmente fin dal primo giorno, chi per effettiva forza bruta e abilità con una spada, chi per discendenze onorarie e chi per abilità di sopravvivenza. Non è stata una sorpresa quindi che al leggendario Anterax siano stati consigliati proprio i vostri nomi. 
Non è ben chiaro quale sia la missione, ma vi è stato chiesto di prepararvi per una missione di Recupero e Scorta, una delle più comuni tra le attività militari.
Una cosa comunque è certa, se Anterax in persona viene a chiedere di te per una missione hai davanti un'occasione d'oro per assicurarti una vita di successo.
# Pagina 5 (Scheda)
# Pagina 6 (Combattimento)